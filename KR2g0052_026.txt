# -*- mode: mandoku-view; -*-
#+TITLE: 閩中理學淵源考
#+DATE: 2015-08-24 22:36:27.258404
#+PROPERTY: ID KR2g0052
#+PROPERTY: BASEEDITION WYG    
#+PROPERTY: JUAN 卷二十六
<pb:KR2g0052_WYG_026-1a>¶
欽定四庫全書¶
　閩中理學淵源考卷二十六¶
　　　　　　　　　　廣平府知府李清馥撰¶
　　文肅黄勉齋先生幹學𣲖¶
　慈溪黄氏震曰乾淳之盛晦菴南軒東萊稱三先生¶
　獨晦菴得年最髙講學最久為集大成晦菴既沒門¶
　人如閩中則潘謙之楊志仁林正卿林子武李守約¶
　李公晦江西則甘吉父黄去私張元徳江東則李敬¶
<pb:KR2g0052_WYG_026-1b>¶
　子胡伯量蔡元思浙中則葉味道潘子善黄子洪皆¶
　號髙弟獨勉齋先生强毅自立足任負荷又勿軒熊¶
　氏禾撰考亭書院記云公祠以文肅黄氏幹配舊典¶
　也從以文節蔡氏元定文簡劉氏爚文忠真氏徳秀¶
　建安武夷例也我文公體用之學黄氏其庶幾乎餘¶
　皆守公之道不二又貢氏師泰撰勉齋先生書院記¶
　曰文公門人弟子聰明卓越固不為少然求其始終¶
　不渝老而彌篤者先生一人而已先生因劉子澄一¶
<pb:KR2g0052_WYG_026-2a>¶
　拜文公於屏山之後既慨然以斯道自任又曰聖賢¶
　墜緒非文公無以明文公遺書非先生無以成則斯¶
　文吾道確乎其有所歸矣又先生嘗曰年來學者但¶
　見古人有格物窮理之説便馳心於辨析講論之間¶
　而不務持養省察之實所以辨析講論者又不原切¶
　問近思之意天之所以與我與我之所以全乎天者¶
　大本大原漫不加省而尋行數墨入耳出口以為即¶
　此便是學問退而察其胸中之所存與夫應事接物¶
<pb:KR2g0052_WYG_026-2b>¶
　無一不相背馳聖人教人決不若是觀此則文公捐¶
　館後諸門徒師法漸訛不但微言既絶而大義亦乖¶
　勉齋數言實救當時流弊信乎朱門的傳也考朱子¶
　門徒在閩中者二百餘在吳越江右楚黔者亦二百¶
　餘惟勉齋黄氏之傳獨逺流及元代在閩如勿軒熊¶
　氏石堂陳氏明代虚齋蔡氏剰夫陳氏翠榘周氏皆¶
　能衍翼宗派崇守家法要皆謹紫陽勉齋北溪𤓰山¶
　西山諸遺榘其在今日閩海派别宗風墜緒尤可尋¶
<pb:KR2g0052_WYG_026-3a>¶
　遡論者謂¶
國朝先文貞公之學淵源所漸實鄉國之接武云至金¶
　華四子則又勉齋先生一派單傳流及明代如章楓¶
　山¶
國朝如陸清獻公皆是餘風所及者馥曽過金華仰止¶
　先賢詩云鼓棹歸閩路揚帆過越年澄波來活水佳¶
　氣起蒼煙文獻渡江後(謂朱吕張講學/及金華四子)忠良靖難前¶
　(謂宋文/憲諸公)只疑學派在猶自隔山川乾隆辛未五月念¶
<pb:KR2g0052_WYG_026-3b>¶
　七日¶
　　　文肅黄勉齋先生幹¶
黄幹字直卿閩縣人父瑀以篤行直道聞為饒州司户¶
歴官侍御史所至有聲父歿先生往見清江劉清之清¶
之奇之曰時學非所以處子也今洛陽正傳則在朱仲¶
晦矣盍往學焉即以書為容見之先生歸白母即日行¶
時方大雪既至見文公晝夜勵學不設榻不解帶倦則¶
微坐一椅或至達曙文公語人曰直卿志堅思苦與之¶
<pb:KR2g0052_WYG_026-4a>¶
處甚有益嘗詣東萊吕氏以所聞於文公者相質正及¶
廣漢張敬夫亡文公與直卿書曰吾道益孤朋友亦難¶
得十分可指擬者直卿明睿端莊造詣甚篤斯道有望¶
於直卿者不輕後遂以女妻之寧宗即位文公奏授先¶
生将仕郎而銓中授迪功郎監台州酒務丁母憂學者¶
聴講於墓廬文公作竹林精舍成遺以書有他時便可¶
代即講席之語及編禮書獨屬以喪祭二編稿成文公¶
見而喜曰所立規模次第縝密有條理他日取家鄉邦¶
<pb:KR2g0052_WYG_026-4b>¶
國王朝禮倣此更定之病革以深衣及所著書授之手¶
書與訣曰吾道之托在此文公歿先生持心喪三年畢¶
調監嘉興府石門酒庫遷知臨川縣改調新淦縣差通¶
判安豐軍尋知漢陽軍即於郡治後立周程游朱四先¶
生祠别為屋以館四方之士以病乞祠主管武夷沖祐¶
觀未幾起知安慶府至則金人犯光山安慶去光山不¶
逺民情震恐先生為守禦計請城於朝不待報下即日¶
興工計田出役法均費省城既完後二年金人破黄州¶
<pb:KR2g0052_WYG_026-5a>¶
沙窩諸闗淮東西皆震獨安慶按堵如故時李珏往維¶
揚視師與偕行幹言金欲以十六縣之衆四月攻浮光¶
侵五闗五闗失守則蘄黄決不可保蘄黄不保則江南¶
危尚書聞此亦已數日乃不聞有所施行何耶珏不能¶
用厥後光黄蘄失果如其言遂立辭去請祠不已俄再¶
命知安慶不就入廬山訪友人李燔陳宓盤旋玉淵三¶
峽間俯仰文公舊跡講乾坤二卦於白鹿書院山南北¶
之士皆來集未幾召赴行在所奏事除大理寺丞不拜¶
<pb:KR2g0052_WYG_026-5b>¶
為御史李楠所劾遂罷歸初先生在臨川時金華何伯¶
熭為臨川邑丞令其子基師事焉先生告以必有真實¶
心地刻苦功夫而後可基受命又以其學傳同郡王柏¶
柏傳金履祥履祥傳許謙而道益著學者推原統緒以¶
為文公之世適實皆淵源於先生云先生剛介洪毅於¶
師傳盡心致知之學身體之無遺力當官不避難不憚¶
事撫摩凋瘵如䕶肢體鋤强暴投機制變與衆絶慮營¶
畫守邊備禦籌閫外事如宿将嘗試也比歸老終窶且¶
<pb:KR2g0052_WYG_026-6a>¶
貧煙火時不繼蔬食餉客危坐講切徹旦夜編禮著書¶
不輟堅壯之志終老彌勵雖暮齡宿疾未嘗倦怠也當¶
時出朱門號髙弟者至衆獨先生强毅有力足任負荷¶
歸而弟子益進巴蜀江湖之士皆來質疑請益如文公¶
時俄命知潮州辭踰月乞致仕特授承議郎歿後數年¶
以門人請諡特贈朝奉郎與一子下州文學諡文肅學¶
者稱勉齋先生貢氏師泰曰南渡後文公集諸儒之大¶
成於時門人弟子聰明卓越固為不少然求其始終不¶
<pb:KR2g0052_WYG_026-6b>¶
渝老而彌篤者先生一人而已蓋先生有意斯文以陸¶
沈下官不能大行其學固可深慨然聖賢墜緒非文公¶
無以明文公遺書非先生無以成則斯文吾道確乎其¶
有所歸矣先生歿其傳之著者在閩則宓齋陳氏信齋楊¶
氏在浙則北山何氏江以西則臨川黄氏江以東則雙¶
峰饒氏其久而益著者則西山真氏衍義諸書凡今經¶
幃進講成均典教皆出先生講論之餘云所著書説十¶
卷六經講義三十卷禮記集註十四卷論語通釋十卷¶
<pb:KR2g0052_WYG_026-7a>¶
論語意原一卷及勉齋集行世兄東字仁卿見上文公¶
學派(閩書史名儒傳正理學宗傳/  宋    理學  宗)　(貢氏勉齋書院記/)¶
　　　侍郎黄子敬先生師雍¶
黄師雍字子敬閩清人少從黄勉齋學寶慶二年進士¶
為楚州官屬時李全反狀已露師雍密結忠義軍别部¶
都統時青圖之謀洩青被殺時雍不為動秩滿朝議賢¶
之師雍恥出史彌逺門不往見之調婺州教授學政一¶
以吕祖謙為法慕徐僑有清望欲謁之會僑有召命則¶
<pb:KR2g0052_WYG_026-7b>¶
不往僑聞賢之至闕以其學最聞而李宗勉趙必愿趙¶
汝談等亦先後交薦丞相喬行簡許以朝除矣師雍入¶
見勸其歸老行簡不説遂出知龍溪行簡罷史嵩之繼¶
相遷糧料科延至私室謂曰糧料科密邇相府所以處¶
君師雍不顧故與博士劉應起相善應起論嵩之嵩之¶
疑師雍左右之諷御史梅把彈師雍差知邵武久之遷¶
宗正簿拜監察御史論嵩之罷之理宗欲以師雍為侍¶
御史丞相鄭清之沮之曰如此則臣不可留遷起居舍¶
<pb:KR2g0052_WYG_026-8a>¶
人兼侍講即力乞去清之猶冀其少貶師雍曰吾欲為¶
全人終不屈數月卒被劾罷久之以直寶文閣奉祀起¶
為左史改江西轉運使遷禮部侍郎命下卒於江西官¶
舍師雍為人簡淡寡欲靖厚有守言若不出口而於邪¶
正之辨甚明視外物輕甚故博採公論當官而行愛䕶¶
名節無愧師友云(閩書/)　(宋史/)　(通志/)¶
　　　提管鄭中實先生鼎新¶
鄭鼎新字中實仙遊人嘉定十六年進士知晉江縣建¶
<pb:KR2g0052_WYG_026-8b>¶
問政堂輯論語繫於政者二十四章書之堂壁建縣學¶
文宣王廟闢一堂扁以尊道時真西山守泉殊敬重之¶
尋通判處州監右藏東庫遷國子書庫授都大提管卒¶
鼎新少受業黄勉齋之門問答甚詳而與楊信齋遊嘗¶
考究禮書成編名曰禮學舉要又撰禮樂從宜集居家¶
好義有家塾義莊西山真氏嘗為之記其卒也遺命治¶
喪一以儀禮從事(閩書/)　(仙遊志/)¶
　　　教授陳日昭先生如晦(子覺伯/)¶
<pb:KR2g0052_WYG_026-9a>¶
陳如晦字日昭長樂人從黄勉齋遊嘗讀西山真氏夜¶
氣箴作曰須見得冬為四時之夜夜乃一日之冬便是¶
自家嚮晦入息處又見得造化發育之妙便是自家事¶
物周旋處於此敬義夾持動静交養則兩得之矣遂次¶
其韻為生意箴西山得之亟加稱賞一時耆徳鉅公樂¶
與為道誼交以趙汝騰薦充經筵不果授本州教授卒¶
所著有論語問答及講義文集子覺伯字宗尹咸淳七¶
年進士授泉州教授以古道迪士幼主航海次泉州港¶
<pb:KR2g0052_WYG_026-9b>¶
覺伯率同列表起居尋命攝州倅扈從入廣拜福建提¶
刑數月罷歸聞厓山師潰憤惋不食且卒命其子曰吾¶
宋臣也題吾墓則係吾於宋(閩書/)¶
　　　提舉李汝明先生鑑¶
李鑑字汝明寧徳人嘉定元年進士官終廣東提舉初¶
從黄勉齋楊信齋遊得聞敬義之㫖歸與龔剡創六經¶
講社推明師説誘掖後進居官平易近民尤曉兵事嘗¶
督捕贛冦提兵親入梅州界擒陳羅二賊後梅冦猖獗¶
<pb:KR2g0052_WYG_026-10a>¶
授以州符賊憚鑑威名遁去及莅廣西值西浙大饑鑑¶
運米千艘全活甚衆(閩書/)¶
　　　葉先生真¶
葉真字未詳三山人經義考林氏耕尚書集解後序曰¶
耕暫攝鄉校學録葉君真里之耆儒嘗從勉齋遊其先¶
世亦從拙齋學與東萊同時又出家藏寫本林李二先¶
生書解及詩説相示較之首尾並同云　按耕叟謂葉¶
君真里之耆儒嘗從勉齋遊其先世亦從拙齋學意其¶
<pb:KR2g0052_WYG_026-10b>¶
人必卓然者且溯其家世學有淵源惜未得紀述可詳¶
姑録其槩待考(經義考林氏耕/尚書集解後序)¶
　　　葉雲叟先生士龍¶
葉士龍號雲叟名與事實籍貫未詳待考　按劉後村¶
送葉士龍歸竹林精舍詩曰侍講開甥館三間不至奢¶
少曽居北面老只住東家野筍庖尤美深衣衮未華何¶
時尋舊路去謁玉川茶　按此詩後劉公小註云勉齋¶
依文公以居雲叟勉齋髙弟云¶
<pb:KR2g0052_WYG_026-11a>¶
　¶
　¶
　¶
　¶
　¶
　¶
　¶
　¶
<pb:KR2g0052_WYG_026-11b>¶
　¶
　¶
　¶
　¶
　¶
　¶
　¶
　閩中理學淵源考卷二十六¶
